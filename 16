প্রতিবারই দেখা যায় শাহবাগকেন্দ্রিক কোন প্রোগ্রামে দাঁড়ি-টুপিওয়ালাদের অংশগ্রহণ থাকলেই সেই প্রোগ্রাম শেষ হতে না হতেই এমন কিছু ঘটনা সম্বলিত পোস্ট উদ্দেশ্যপ্রণোদিত ভাবে ভাইরাল করে দেওয়া হয় অনলাইনে। সেই পোস্টগুলো মূলত ভাইরাল করে যারা তারা আবার প্রচণ্ড হুজুরবিদ্বেষী। প্রতিবার নারী সংক্রান্ত পোস্ট ভাইরাল হলেও এইবার ভাইরাল হলো একটা সাম্প্রদায়িক বিষয়। ঢাকা বিশ্ববিদ্যালয়ের ২২-২৩ সেশনের গণিত বিভাগের শিক্ষার্থী শোভন কুমার ঘোষ যে অভিযোগ তুললেন সেটা সত্য হলে খুবই বেদনাদায়ক। 

কারণ একজন ধর্মপ্রাণ মুসলমান যে নিজেদের ধর্মকে মনেপ্রাণে ধারণ করে সে কখনোই ভিন্ন ধর্মাবলম্বীদের সাথে এমন আচরণ করতে পারেনা। এখন কথা হলো এই ঘটনা আসলেই ঘটেছে কিনা, যেভাবে বর্ণনা করা হলো সেটা আমরা যারা দীর্ঘদিন সামাজিক যোগাযোগমাধ্যমের গতিবিধি লক্ষ্য রাখছি তারা জানি এভাবে রঙচঙ মেখে কারা একটি নির্দিষ্ট গোষ্ঠীকে টার্গেট করে উদ্দেশ্যপ্রণোদিত অপপ্রচার চালায়। তবে এখন সরকারের প্রশাসনের উপর বাকিটা নির্ভর করছে। 

আমরা চাই এই ঘটনার যথাযথ তদন্ত করা হোক। ঘটনা যদি সত্যিই ঘটে থাকে তবে দোষীদের শাস্তির আওতায় আনা হোক।
